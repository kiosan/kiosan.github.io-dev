---
layout: post
title:  "Як проявити ініціативу і залишитись в команді"
date:   2021-08-01
categories: soft-skills

---


У вашій команді щось не так. Процеси можна покращити, комунікація може бути ефективніша, а релізи нових версій можна пришвидшити в рази! І ще одне… треба звільнити одного менеджера, того що в синій майці.

Впізнаєте свої думки? Якщо так, ви почали процес трансформації з мідла в сіньори. До успішного завершення ще далеко, але добра новина полягає в тому, що в тій чи іншій формі цей процес пережили всі. Кожен, правда, зі своїми втратами.

Коли в голові варяться такі думки, писати код стає неймовірно важко. Ви хочете проявити свій потенціал, він рветься назовні й ніщо не може його зупинити. Думки про код затьмарені новими схемами покращення в менеджменті, в архітектурі та майбутнім публічним визнанням ваших ідей.

Не хочу засмучувати, але у вас є два варіанти: можна слідувати своєму внутрішньому поклику і втратити роботу чи засунути свої ідеї подалі і продовжити писати код, як цього від вас чекає мудрий тімлід чи менеджер.

Але, скажете ви, в кожній компанії “цінують” ініціативу, як же ж так?

Ініціативу цінують, якщо вона, для прикладу, передбачає організацію походу в місцевий ресторан для підняття командного духу — тут ще й грошенят підкинуть. Організувати перегляд фільму чи пограти ігри в позаробочий час в офісі — теж ок, як то кажуть — чим би дитя не бавилось…

Зазіхати ж на чужу для вас територію менеджменту — зась! Так вже влаштована людська природа в осіб з низьким рівнем софт скілів.

Як тільки ви вкажете на недолік в комунікації, а ще запропонуєте рішення, рахуйте ви неявно сказали наступне: “Ви не справляєтесь зі своїми обов’язками, прям зовсім! А от я, будучи простим мідлом, знаю чудове рішення нашої проблеми. Зробити треба це і це...”

Звичайно, ваш менеджер все уважно вислухає. Щось навіть запише на листочок. Ви ж, сповнені гордості за свою сміливість проявити ініціативу та вклад в спільне діло, повернетесь писати код.

Час йде, змін немає. Через тиждень ви запитаєте як просувається реалізація ваших рекомендацій, тим самим нагадаєте про некомпетентність свого керівника ще раз.

Мудрий і досвідчений менеджер допоможе вам пройти цей складний період та оминути небезпеки без потрясінь як для вас, так і для всієї команди. Проблема в тому, що ймовірніше,  вам трапиться керівник, який сприйме вашу благу ініціативу як персональний виклик на дуель. І тут він не буде розмінюватись на холості набої — в хід піде важка артилерія.

Якщо ваш запал не розрядиться через організацію чемпіонату з настільних ігор, а ви далі будете залазити на територію відповідальності свого керівника — в команді вам не залишитись.

То як же діяти в ситуації, якщо ваш керівник не в змозі прийняти реальність і діяти адекватно?

Подивіться на ситуацію з точки зору керівника. Можливо, він сам знає про озвучену проблему і намагається її вирішити. Нічого не вдається, він би й хотів попросити про допомогу, але не наважиться визнати свою некомпетентність. Як думаєте, багато хто може це визнати відкрито?

Тому, якщо бажання проявити ініціативу не пропадає, спробуйте допомогти своєму керівнику. З такої позиції діяти і легше і безпечніше.

Для початку, увімкніть режим “нуль очікування”. Варто відсторонитись від очікуваного результату і сприйняти свої наступні кроки як гру. А будь-який позитивний результат — чудовий бонус від цікавого процесу гри.

Побудуйте ситуацію так, щоб ваше рішення стало рішенням вашого керівника. Для цього розкажіть історію з успішним сценарієм розв'язання ідентифікованої проблеми. Варіантів може бути багато, тут варто проявити кмітливість. Часом використовують такий прийом, коли хочуть задати лікарю чи юристу пікантне питання для себе, але заходять здалеку: “у мого друга така ситуація..., що б ви йому порекомендували?”

Завжди зважайте на інтерес керівника, збудуйте йому шлях комфортного відходу і можливість “зберегти обличчя” перед вищим керівництвом та командою.

Відзначайте кожен успішний рух керівника на стендапі чи просто десь випадково, але так, щоб не заслужити звання підлабузника.

Не ініціюйте розмов про покращення —  створюйте умови, коли їх буде починати керівник. Будьте ввічливі, проявляйте щирий інтерес в цих розмовах, роздумуйте над варіантами разом. Завжди пам’ятайте про свою роль і на чию територію ви можете ненароком зайти.

В результаті, ви станете майстром софт скілів. А пізніше, вже будучи тім лідом, ви допоможете своїм мідлам пережити трансформацію зростання, а також використаєте їх енергію та ініціативу на благо бізнесу і власного авторитету.

Як показує практика, не варто сильно переживати, якщо ви потрапили в таку ситуацію і вас вигнали з команди. Головне — зробіть висновки та рухайтесь далі обережніше.
