---
layout: post
title:  "Як стати незамінним програмістом?"
date:   2021-08-06
categories: soft-skills

---

Незамінних людей немає. Так каже класика.

На практиці, особливо в невеликих технологічних компаніях, іноді трапляється ситуація, коли значна частина критичної компетенції осідає на одному програмісті чи адміні. Це технологічна незамінність.

Варіантів багато: складна логіка, багато зовнішніх інтеграцій, закручена інфраструктура. Якщо коротко, то високий рівень складності в елементах системи і все, ясна річ, без документації.

В таких випадках все крутиться навколо питання як зберегти людину в команді — варіант звільнення такого інженера сниться менеджменту в нічних жахіттях.

Ця ситуація може зіграти на руку самому інженеру — можна “просити” більшу зарплату чи особливі умови роботи. Пишу в лапках, бо, по суті, це шантаж.

Чи хотіли б ви опинитись в такій ситуації? Я надіюсь що ні. Позиція незамінного працівника занурює вас в поле брехні. Ніхто вам не скаже правди про вашу продуктивність, мало хто наважиться зробити резонне зауваження про залишені пусті пляшки на робочому столі. А от полестити ваше его і відсипати похвальних відгуків — в будь-якій кількості. Це в очі, а коли ви не бачите і не чуєте…

Ще один неприємний момент. Ймовірніше, в таку ситуацію попадуть дійсно круті технічні спеціалісти, яких по волі випадку затягнуло в компанію з менеджментом, який не в змозі захистити їх від спокуси відчути свою важливість і незамінність в такий спосіб.

Існує інша незамінність. Емоційна. Це коли з вами хочуть працювати, бо вам можна говорити правду, знати що правду скажете ви і при цьому не боятись за жоден процес у своєму бізнесі. Це дуже приємно для обох сторін і для таких стосунків можна докладати зусиль.

Щоб будувати емоційну незамінність, потрібно зменшувати технологічну.

Описувати процеси, вчити нових людей усім нюансам в коді, в інфраструктурі, в інтеграціях. Якщо подумати, то ви самі знаєте що треба робити.

Як тільки ви бачите, що технологічна залежність від вас росте — скажіть про це менеджменту. Буває, вони вже бачать це, але швидко приймають роль заручника і бояться налякати вас. Тоді починаються незрозумілі дії, брехня про нових підрядників чи членів команди, які починають крутитись біля вас. Якщо таке трапляється, не поспішайте звинувачувати керівництво, можливо, ви самі, точніше залежність бізнесу від вас, є причиною цієї брехні.

Ваша відповідальність як спеціаліста, ідентифікувати ситуацію і вжити відповідних дій для її нейтралізації. Все починається з розмови з менеджментом, де ви відкрито покажете, що все розумієте і маєте намір їм допомогти.

Розуміння таких процесів вбереже вас від стресу і допоможе стати реальним профі.

